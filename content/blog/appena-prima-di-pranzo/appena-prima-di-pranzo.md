---
title: Appena prima di pranzo
description:
date: 2025-09-29
tags: ["gmi", "videogames"]
---

Ho recentemente pubblicato Appena prima di pranzo, un piccolissimo gioco sviluppato per la jam a tema "Nostalgia". Lo potete trovare su [itch.io](https://scario88.itch.io/appena-prima-di-pranzo) e su [indiexpo](https://www.indiexpo.net/it/games/appena-prima-di-pranzo).

Il gioco è stato sviluppato nel 2023, ma non lo avevo mai reso pubblico.
Non che non fossi soddisfatto, anzi, per il tempo che ho investito credo di aver tirato fuori qualcosa di proprio carino. Tra l'altro ho anche fatto [un video-devlog](https://youtu.be/T0GwJvnlVks?si=S2uLfUjHoQw5v25-) a riguardo in cui parlo di come ho realizzato la grafica in quella sorta di isometria che potete vedere qui sotto.

![Uno screenshot del gioco](./appena-prima-di-pranzo-screenshot.png)

*Appena prima di pranzo* è principalmente un puzzle game: il giocatore deve trovare la password per accedere al vecchio computer presente nella propria vecchia stanza a casa dei genitori, sapendo che gli indizi sono disseminati nei ricordi presenti nella stanza stessa. I ricordi sono però **eventi, cose od oggetti realmente esistenti**, e questo implica alcune ricerche su Google da parte del giocatore.

Non lo avevo reso pubblico perchè pensavo fosse troppo personale... ma in fin dei conti perchè tenerlo nascosto? Non ci sono volti se non stilizzati, non ci sono nomi di persone... Insomma, non c'è motivo per non *mostrarlo al mondo*, per cui ho deciso di riaprire il progetto con l'intenzione di pubblicarlo.

Ho messo mano al codice di gioco per effettuare principalmente due interventi:

- aggiornare il progetto all'ultima versione di GM, e riscrivere variabili / funzioni con i pattern di Feather (il linter di GameMaker)
- aggiungere dei suggerimenti per gli "enigmi"
Quest'ultimo punto è nato per il semplice motivo che, quando è stato provato in live, in molti non avevano capito come trovare effettivamente le risposte ai quesiti del gioco. Dato che non c'è una reale sfida, o comunque che non è quello il fulcro del gioco, ho inserito un pulsante per aiutare il giocatore se è bloccato sulla risoluzione di un problema.

Il gioco dura circa 5 minuti, e ho scelto di pubblicarlo in HTML5 affinchè non sia necessario scaricare un intero progetto per pochissimi minuti di gameplay.
Poi, essendo anche utente MacOs, spesso devo posticipare la prova di indie perchè la maggior parte sono disponibili solo per Windows, quindi poter provare un gioco direttamente dalla pagina web è un feature che mi fa molto piacere trovare e mettere a disposizione agli altri.

Spero possa piacervi, o comunque possiate trovare qualcosa di interessante da questo mio piccolo progetto nato da una jam.

Dimenticavo: [il repository Github](https://github.com/davidescarioni/appena-prima-di-pranzo) del progetto è pubblico, sbirciatelo pure se vi interessa qualcosa all'interno.
