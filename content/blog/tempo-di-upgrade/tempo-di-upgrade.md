---
title: Tempo di upgrade
date: 2025-07-30
tags: ["personale", "tech"]
---

Più passa il tempo, più il fare upgrade software o hardware mi sembra sempre meno un piacere e sempre più un peso, a differenza di quando ero più giovane dove anzi era quasi un momento di festa.

Purtroppo, per una serie di sfortunati eventi, mi sono ritrovato a pianificare *decisamente troppi* upgrade obbligati.

Il ~~mio pc fisso~~ pc di Serena ha Windows 10, e a ottobre questo sistema sarà in dismissione. Non è possibile fare un upgrade diretto a Windows 11, ma ho letto che è comunque fattibile in qualche modo disattivando il controllo sul TPM 2.0. Mi preoccupa però il fatto che il pc non è più così prestante (è pur sempre un pc con un G3258 come processore, 8 gb di RAM e una scheda video radeon del 2017) e ho quindi paura che il nuovo sistema di Microsoft lo pianti definitivamente.

Potrei passare a Linux, magari una distribuzione semplice come Mint o Zorin in maniera tale che Serena non impazzisca ad usarlo: ho mantenuto Windows per tre due motivi:

- essendo principalemte il pc di Serena, e facendo lei l'insegnante, aveva bisogno di determinati software supportati solo lì, quindi la scelta era obbligata
- amo *giocare* giochi indie, e spessissimo l'unico sistema utilizzato è Windows
- amo *sviluppare* giochi indie, e per rilasciare un prodotto su Windows c'è bisogno di un pc Windows

Ora, ho un ssd nuovo da inserire e questo potrebbe aiutare, o comunque potrei pensare ad un dual boot, ma la questione mi preoccupa lo stesso.

Fortunatamente potrei avere un asso nella manica per evitare l'installazione di Windows: mi è stato regalato un **vecchio Thinkpad** in quanto in dismissione dal posto di lavoro di mia madre: è un vecchio i5 di seconda generazione, con 8gb di RAM e hard disk meccanico. Ho comprato anche per lui un ssd (economico, questa volta) e voglio provare a installare Windows 11: se lo regge, nonostante le probabili pessime performance potrei parzialmente coprire i due casi d'uso indicati prima.

Veniamo al terzo upgrade: il mio [Macbook Air 2017](https://support.apple.com/it-it/111924), prodotto che adoro perchè mi offre un'ottimo compromesso tra comfort di utilizzo, performance per task base e portabilità, non supporta l'ultima versione di [GameMaker](https://gamemaker.io/), praticamente unico software che utilizzo al di fuori del browser e di VSCode.
Mi è stato suggerito di usare [OpenCore Legacy Patcher](https://dortania.github.io/OpenCore-Legacy-Patcher/) per portarlo a MacOS Ventura (non ufficialmente supportata): se tutto funziona potrebbe essere un buon compromesso, perchè l'unica alternativa sarebbe installare anche qui Windows 11.

Quarto upgrade: mia madre ha un [HP Stream 14](https://support.hp.com/it-it/drivers/hp-stream-14-ax000-laptop-pc/model/16122589), uno di quei pc con un eMMC da 64gb come memoria interna. Windows 10 ha cominciato a rallentare praticamente dopo un anno di vita del prodotto, perchè lo spazio interno impedisce di fare aggiornamenti. Colierò l'occasione della dismissione di W10 per provare ChromeOS Flex: ho comprato un Chromebook a mio padre poco più di un anno fa, e mi ha stupito quanto si trovi bene rispetto a prima, sarà un bell'esperimento.

Quinto e ultimo upgrade: il mio smartphone, il Pixel 6a, ha appena ricevuto [un aggiornamento che diminuisce le prestazioni della batteria](https://www.tuttoandroid.net/news/2025/07/03/pixel-6a-aggiornamento-limiti-batteria-1103306/) in base ai cicli di carica, perchè alcuni esemplari del mio stesso modello hanno preso fuoco mentre erano collegati alla corrente. Dato la pericolosità della cosa, e dato un buono sconto che Google ha *generosamente* donato a chi ha il mio telefono, ho iniziato l'iter per passare ad un Pixel 9: avrei preferito puntare ad altro (Fairphone 6 su tutti, ma anche un Nothing 3(a) era un'opzione), ma se il buono sconto arriva in tempo con la promo attuale del sito di Google comprerei il loro top di gamma a 225€, prezzo che è francamente imbattibile.

Vi tengo aggiornati sugli upgrade. Fortuna che ho da poco comprato un NAS (ve ne parlerò una volta installato) e iniziato l'iter per mettere la fibra FTC, ne avrò bisogno per tutti i backup che mi toccherà fare!
